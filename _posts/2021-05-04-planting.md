---
title: Пересадка сіянців у горщики
date: 2021-05-04 03:30:00 +0300
---

Насіння три дні пролежало у мокрих ватних дисках всередині зіп-локів. Сподіваюся, це їм сподобалося! Наступний крок — перенести насіння у горщик.

Я розстелив на столі якусь рекламу. Взяв ґрунт для кактусів та керамзіт. Для двох «контрольних експериментів» я вирішив використати ті два крихітні пластикові горщики, у яких колись росли кактуси. Поклав їм на дно керамзіт і засипав ґрунтом майже повністю. Встромив у ці горщики паперові мітки «Томат» і «Перець».

Основний горщик з «Еко-кубіка», тобто маленький паперовий стаканчик, мав на дні трохи дрібного каміння. Я порахував, що там було 82 дрібних камінчика. Туди я насипав того ґрунту, що був в комплекті «кубіка», в окремому пакеті. Ґрунт інший на дотик, має іншу текстуру та дуже сухий.

Якось переніс насіння. У томата п'ять насіннячок, а у скаженно лютому перчику Habanero їх аж дев'ятнадцять, так вже вийшло. Ну і «кубік» — це теж п'ять насіннячок. Там, де по п'ять, я якось вирівняв насіння. Зверху на насіння наніс ще один тонкий шар ґрунту. Потім я обережно капнув з шприца по 5 мл води до кожного горщика.

До речі, ще сьогодні я трохи порався з запасним насінням Habanero, усього лише пересипав його у пакетик, а потім тими руками почухав собі носа. Ой-вей, що було…

Вранці буду поливати, повільно наллю їм на перший раз по 15–20 мл. Та і кактуси пора полити.
